---
ID: 1367
post_title: 'Galiba bunu yapmamam gerekiyor &#8211; Hayır&#8217;ın gücü'
author: babam
post_date: 2014-12-06 23:14:49
post_excerpt: ""
layout: post
permalink: >
  http://e1a5.com/yazilar/galiba-bunu-yapmamam-gerekiyor-hayirin-gucu/
published: true
mfn-post-love:
  - "0"
dsq_thread_id:
  - "3829522063"
---
Herkes gibi siz de bebeğinizin sizi anlayıp anlamadığını merak ediyorsunuzdur. Ne zamandan itibaren beni anlar, ne zaman bir şeyi yapması veya yapmaması gerektiğini söylersem etkili olur gibi düşünceler aklınızdan geçiyor olabilir.

Sizin gibi bizimkilerin de bu konuda bir fikri yoktu. Benim olumsuz ifadeleri anladığımı ilk farkettikleri deneyimleri yaklaşık 5 ay civarında emerken memeyi ısırdığımda annemin "<em>ısırma</em>" uyarısını dikkate almam ve bunu çok nadir bir iki defa dışında tekrarlamamam olmuştu. Bu sırada anladığım şey kelimenin kendisi veya anlamından çok o zamana kadar annemden gördüğüm ilgi dolu, yumuşak ve sevecen ifadelerden farklı bir tonda sert ve olumsuz olduğunu algılamamdı ve benim yaptığım birşeyin hemen arkasından gelmişti.

Sonraki aylarda çok fazla hareketli olmadığım için ve kendi başıma iş karıştırma becerim kısıtlı olduğundan birşeyler yapma veya yapmama konusunda çok fazla geribildirim almam gerekmedi. Ne zaman ki yürümeye başladım ve elim herşeye uzanmaya başladı, o zaman "dur", "yapma", "dokunma", "Jumbo'nun kuruğunu çekme", Jumbo'nun üstüne basma", "Jumbo'yu ağzına sokma" gibi uyarılar gelmeye başladı. Bir yaşına yeni girdiğim bu dönemde bazı kelimeleri söyleyebiliyordum ve söylenen bazı kelimeleri de anlıyordum. Aynı zamanda "gitti", "düştü", "atta" gibi kelimeleri de yerinde kullanıyordum. Ancak bu uzun uyarılar çok fazla anlam ifade etmiyordu. Çünkü kelime dizilerini anlama konusunda henüz becerikli değildim, hem de yeni gücümü kullanarak dünyayı keşfetmek istediğimden başıma buyruk davranıyordum.

Bizimkiler benim keşfetme isteğimi baskılamak istemediklerinden hemen hemen hiçbir konuda beni engellemiyorlar ve olumsuz kelime ve ifadeleri kullanmamaya çalışıyorlardı. Ama bazı yerlerde doğru davranışlar geliştirmem için yapmamam gerekenleri bana ifade etmenin bir yolunu bulmaları şarttı. Bu konuda en büyük yardımcıları sert ve yerinde kullanılan bir "hayır" oldu. Hayır kelimesi benim için anlaması kolay, kısa ve tekrarlayabileceğim bir kelimeydi. Bana karşı başka bir yerde kullanılmadığından "herşeye de hayır diyorlar, bana ne yapacağım" diyebileceğim bir kelime de değildi. Bu kelimeyi sadece yapmamam gereken birşey yaptığımda ve olay anında kullanıyorlar. Neye hayır dediklerini anlamam için her zaman "hayır" tek başına yeterli olmuyor. Böyle durumlarda yapmamam gerekeni anlamadıysam veya yapmaya devam ediyorsam bizimkiler fiziksel müdahale ile bu duruma son veriyorlar. Yani, elime aldığım şeyi elimden alıp yerine koyarak, raftan çektiğim kitapları geri yerine koyup, tekrar almamı engelleyerek, Jumbo'yu elimden alarak veya çekip boşalttığım tuvalet kağıdı rulosunu sarıp tekrar yaklaşmamı engelleyerek ve bu sırada kesin ve kararlı bir "Hayır!" ile beni uyararak duruma müdahale ediyorlar. Kafamı karıştırmamak için böyle bir hayırı uzun cümleler içinde, başka kelimelerle birlikte kullanmıyorlar. Tek başına, sade ve net bir "Hayır!". Yüz ifadesi ve parmak sallama hareketi de etkiyi arttıran etkenlerden.

Bu hayırlar her zaman beni durduruyor mu? Bazı durumlarda tabii ki hayır. Ama yapmamam gereken şeye yaklaşırken bizimkilerin gözünün içine bakıp, elim yerine parmağımı karıştıracağım şeye uzatıp "hayıyyyy! hayıyyyyyy!" diye şirinlikler yapmam bizimkilere durumu kontrol altına almaları için yeterince zaman kazandırıyor.

Çoğu durumda ise gayet başarılı olduyorlar. Özellikle kendi başıma uyumaya alışmamda en büyük etken bizimkilerin hayırın gücünü keşfetmesiydi.