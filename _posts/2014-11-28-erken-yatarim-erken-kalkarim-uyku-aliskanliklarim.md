---
ID: 1353
post_title: 'Erken yatarım erken kalkarım &#8211; Uyku alışkanlıklarım'
author: annem
post_date: 2014-11-28 12:11:05
post_excerpt: ""
layout: post
permalink: >
  http://e1a5.com/1-yas/erken-yatarim-erken-kalkarim-uyku-aliskanliklarim/
published: true
mfn-post-love:
  - "0"
dsq_thread_id:
  - "3864362534"
---
Ben doğduğumdan beri anne-babam uyku düzenime dikkat etmeye çalışıyorlar. Doğumdan sonraki 40-50 günü atlattıktan sonra emziğe başlamıştım ve ağzıma emziğim verildiğinde kendi kendime uyuyakalıyordum ve geceleri sadece 1-2 kez uyanıyordum. Ancak  ne zaman ki 8-9 aylık oldum artık emziği reddetmeye ve uykuya dalmak için mutlaka annemin beni emzirmesini istemeye başladım. Normalde geceleri sadece 1-2 kez uyanırken 1-1,5 ay boyunca kalkışlarımın sayısını 8-10 adede kadar çıkararak rekorlar kırdım ve bir süre annemi fazlasıyla yordum. Yatağıma bırakılarak kendi kendime uyumayı ağlayarak şiddetle reddettim. Bu süreçte annemler Rize’de deneyip çok sevdiğim ve kendi kendime uyuyabildiğim için salonun ortasına bir salıncak kurdular. Bir süre uyumam için onu kullandılar. Ancak bir süre sonra salıncakta da çeşitli arızalar yapmaya başladım. Kendimi kasmak ve kendi kendime sallanan salıncaktan inmeye çalışmak gibi :) Anne-babam bu süreyi sabrederek atlatmaya çalıştılar.

Bu aralar biraz daha büyüdüğümden bizimkiler son bir haftadır kendi kendime yatağıma yatıp uyumam konusunda çalışmalar yapıyorlar. Birkaç ay önce yatağımın yan tarafını çıkarmış ve altına koyduğumuz minderlerle yatağı güvenli hale getirmiştik. Öğlen uykumda ya da sabahları uyandığımda kalkıp annemlerin yanına gelebiliyordum. Şimdi bizimkilerden biri yatağın yanındaki minderde bir süre oturuyor ve ben yatağa çıkıp kendi kendime uyumaya çalışıyorum. Galiba yakında bu işi başaracağım.

Net bir şekilde başarılı olduğum bir diğer konu erken yatıp erken kalkmak. Bu konuda ailece rutinimizi değiştirdik diyebilirim. Anne-babam eskiden bilgisayar başında iş yapar, bazen de oyalanır ve daha geç yatarlardı. Ancak artık onlar da çok yorulduklarından ve erken kalkmayı sevdiklerinden her sabah 6:00 civarı ailece kalkıyoruz ve akşam ben 19:30-20:00 arası yatıyorum.  Bizimkiler de en geç 22:00’de yatıyorlar. Bir çocuğun güzel bir alışkanlık edinmesi için galiba bütün ailenin bunu yapması gerekiyor :)